atha dvitīyaṃ prakaraṇam|

pūrvamaṣṭavidhā vādadharmā uktāḥ| atha nigraha[sthāna]dharmān vakṣyāmaḥ|

nanu katame vādadharmāḥ| (atrocyate) yathā catvāri mahābhūtāni prajñaptireva| kasmāt| rūpādidharmatvādeva|
aparaḥ punarāha| catvāri mahābhūtāni tattvataḥ santi| kathametajjñātam| kāṭhinyaṃ
pṛthivīdharmo yāvaccalatvaṃ vāyudharmaḥ| tatsaditi jñeyam| etacca prativiruddham| tasmādvivādaḥ|
yathā vā| pṛthivī śarīrakāraṇameva| aparāṇi mahābhūtānyapi tathā| atra dūṣaṇam|
pṛthivyādi sarvavastusādhanasamarthaṃ sat, kathaṃ śarīramātraṃ sādhayediti nātra vivādaḥ|
yadyevaṃ na syāttadā vāda ityucyate|

nanu kāni nigrahasthānāni| (atrocyate) yathā śabdo nityo'mūrtatvādākāśavat|

atra dūṣaṇam| yadyapi śabdo'mūrtaḥ| tathāpyaindriyakaḥ, saṃpratighaḥ, ghaṭavatkṛtakaḥ| api tvākāśe
'kṛtake kathaṃ tadṛṣṭāntalābhaḥ| etannigrahasthānamityucyate|

atha ghaṭo mūrta ityanityaḥ śabdasya tvamūrtatvāt kathaṃ tadṛṣṭāntalābhaḥ|

atra dūṣaṇam| śabdo ghaṭabhinno'pyaindriyakaḥ śrāvaṇatvāt| tasmādanityaḥ|

nanu kasyārthasyānigrahasthānatvāpattiḥ| saṃskārā vijñānañca kṛtakatvādanityam| nirvāṇamakṛtakatvānnityam|
etadvākyaṃ samyakpadarasam| etaducyate 'nigrahasthānam|

nanu kiṃ vacanaṃ dūṣayitavyam| cuayte| vākyavaiparītyaṃ, asaddhetusthāpanaṃ, udāharaṇavaiṣamyañcaitaddūṣayitavyam|

yatha saṃjñā saṃyojanocchedikā, ityukte kaścit pṛcchet| kathaṃ saṃjñā samyojanocchedikā| jñānasya
saṃjñāta utpādaṃ pūrvamanutkā saṃjñāmātrakathanādvākyavaiparītyamitīdaṃ dūṣaṇīyam|

nanu kathaṃ punaretadvākyamucyate| asidvasthāpanānnigrahasthānāpattijñāpanārthamuktam|

aparañca| anuyojyānanuyogaḥ| prativaktavye 'prativaktavyata| trirabhihitasya parairavijñātam|
trirabhihitasya svayamavijñānam| etāni nigrahasthānāni|

anyacca| pareṇa vivadamānastadvikalatāṃ nāvagacchati| anyastu vadati| eṣo'rthaḥ mithyaiva, kiṃ
bhavānnopalabhate tadā nigrahasthānam|

anyacca| parasya samyagarthe doṣasamārope'pi nigrahasthānam|

anyacca| vādinoktaṃ sarvairvijñātamapyasāveva (prativādī) nāvagacchati cettadapi nigrahasthānam|
praśno'pi tadvat| etāni nigrahasthānāni vādasya mahākaṇṭakāni gambhīraduḥkhāni jñeyāni,
drutañca heyāni|

nanu praśnāḥ katividhāḥ| ucyate| trividhāḥ| yathā vacanasamaḥ, arthasamaḥ, hetusamaśca| yadi
vādinastaistribhiḥ praśnottarāṇi na kurvanti tadvibhrāntam| yadyeteṣāṃ trayāṇāmuttarāṇāmanyatamaṃ
nyūnaṃ syāttadasampannam|

yadi vadedahamevamprakārān trīn praśnānnāvagacchāmi mama yathājñānamanyonyaṃ praṣṭavyaṃ, tadā'doṣaḥ|

vākyasamaḥ yathā| ātmā nāstītyukte tadvākyāśrayeṇa praśnaḥ| ayaṃ vākyasama ityucyate|

arthasamaḥ tanmatopādānamevāyamarthasama ityucyate|

hetusamaḥ| paramanogaterutpādakasya hetorjñāmayaṃ hetusama ityucyate|

evaṃ sāmarthye satye nigrahasthānamityucyate|

yadyatidrutaṃ vadecchrotāraśca nāvagaccheyustadapi nigrahasthānam|

athaitāvamātramaparāṇi vā santi| atrocyate| santyeva yathā nyūnaṃ, adhikam nirarthakaṃ, aprāptakālaṃ,
punaruktaṃ pratijñāsannyāsa ityādīni nigrahasthānānītyucyante|

yadyevamādi pūrvapakṣī vadet, tadā nigrahasthānāpattiḥ|

atha pratijñāvirodhaḥ| yathā vijñānaṃ nityam| kasmāt| vijñānasya hi dvaividhyam| vijñānotpāttirvijñākriyā
ca|

ghaṭasyāpi dvaividhyam, ghaṭotpattirghaṭakriyā ca| evaṃ vijñānamutpādyamānameva sakriyaṃ tasmānnityam|
ghaṭasya tūtpattyanantaraṃ sakriyatvam, tasmādanityatvam|

atra dūṣaṇam| utpattāveva sakriyatvānnityamiti ceddīpasyāpyutpattāveva sakriyatvānnityatvaprasaṅgaḥ|
atha dīpaścakṣuṣā dṛṣṭaḥ syāt, śabdaśca śravaṇena śrūyata iti kathaṃ dṛṣṭāntopapattiḥ|
etatpratijñāsannyāsanigrahasthānam|

aparañca| kecidvadantyātmā nitya iti| kathaṃ jñātam| anaindriyakatvāt| yathā ākāśo'naindriyakatvānnityaḥ|

atra dūṣaṇam| paramāṇavo'nindriyakā api tvanityāḥ|

atrocyate| ātmā'kṛtakatvānnityaḥ paramāṇavastu kṛtakatvādanityāḥ|

atra dūṣaṇam| anupalabdheriti bhavatā pūrvamuktam| adhunā cākṛtakatvādibyucyate| ayaṃ pratijñāvirodhaḥ|

nanūcyate 'haṃ virodhīti cebhdavāṃstu mama vacanaṃ pratikūlayan katham virodhau na syāt|

kiñca kathametadyuktisaham| yadvi viruddhamityucyate mayā, sā bhavata eva vacanasya pūrvoktenārthan
pratikūlatā| tasmādviruddhamityuktam|

anyacca| bhavatā pūrvamuktamaspaṣṭatvānme saṃśaya utpanna iti| nāhaṃ bhavadvirodhītyevaṃ saṃśayena
virodhaḥ| etadapi nigrahasthānamiti|

||iti dvitīyaṃ prakaraṇam||

